گڑھی شاہو پل پر ڈور سے ہلاک ہونے والے ناصر کے بارے میں 22 سالہ اکبر نے بتایا کہ یکم مئی کے سلسلہ میں ریلوے اسٹیڈیم میں پتنگبازی کا مقابلہ ہو رہا تھا۔ وہ گڑھی شاہو پل کے قریب کھڑا ہو کر پتنگوں کی ڈوریں لوٹ رہا تھا۔ جب ناصر کی گردن پر ڈور پھری اور اس کے کپڑے خون میں لت پت ہو گئے تو وہ اس قدر خوفزدہ ہوا کہ وہ لوٹی ہوئی پتنگیں وہیں چھوڑ کر گھر بھاگ گیا۔ 19 سالہ حنیف نے بتایا کہ وہ بھی وقوعہ کے وقت گڑھی شاہو کے پل پر موجود تھا۔ اس نے بتایا کہ ڈور نے سفید بالوں والے شخص کی اس قدر زیادہ گردن کاٹ دی تھی کہ یوں معلوم ہوتا تھا کہ جیسے کسی نے سڑک پر بکرا ذبح کیا ہو۔ یہی وجہ ہے کہ نعش اٹھانے کے بعد چند افراد نے بالٹیوں میں پانی لا کر سڑک سے خون صاف کیا تاکہ مزید راہگیر خوفزادہ نہ ہوں۔ بلا فوٹوگرافر نے بتایا کہ جس وقت گڑھی شاہو پل پر ایک شخص ڈور پھڑنے سے ہلاک ہوا تھا اس وقت وہ ریلوے گراؤنڈ میں موجود تھے۔ انہوں نے بتایا کہ جب ایک آدمی نے ہلاکت کے بارے میں خبر دی تو سب پتنگباز اپنی پتنگیں توڑ کر چھوڑ گئے اور اپنے اپنے بیگ اٹھا کر گھروں کو بھاگ گئے تاکہ پولیس انہیں نہ پکڑ سکے۔ ناچ گھر گراؤنڈ میں بیٹھے ایک 60 سالہ شخص حاجی رفیق نے بتایا کہ وہ کئی سال سے پتنگوں کے مقابلے دیکھ رہا ہے لیکن جس قدر ہلاکتیں لاہور میں ایک دو سال سے ڈور گردن پر پھرنے کی وجہ سے ہو رہی ہیں پہلے ایسے واقعات نہ ہونے کے برابر تھے۔ انہوں نے بتایا کہ اب بعض پتنگباز بہت موٹی ڈور لاتے ہیں۔ جن پر ایسا مانجھا لگا ہوتا ہے جن کو آرام سے چھونے سے بھی انگلیاں کٹتی محسوس ہوتی ہیں۔ انہوں نے کہا کہ قاتل پتنگبازوں کو سزا ملنی چاہئے۔ ریلوے اسٹیشن کے ایک تاجر عامر خواجہ نے کہا کہ حکومت ان قاتل پتنگبازوں کے خلاف کیوں کچھ نہیں کر رہی۔ معصوم بچے راہ چلتے موٹر سائیکل سوار اور روزگار کمانے کے لئے گھر سے نکلنے والے نوجوانوں کی شہ رگیں کٹ رہی ہیں۔ کیا حکام بالا کو ان غریبوں کے اہلخانہ کی آہیں سنائی نہیں دیتیں۔ ایک گھریلو خاتون خالدہ طارق نے کہا حکومت شادی پر کھانوں کو کنٹرول کر سکتی ہے تو پتنگبازوں پر کنٹرول کیوں نہیں کر سکتی۔ ایک شہری حاجی محبوب نے بتایا کہ وہ جب بھی گڑھی شاہو پل سے گزرتے ہیں وہاں پتنگ لوٹنے والے بچے اور نوجوان کھڑے ہوتے ہیں۔ واپڈا نے کئی بار سڑک کے درمیان لگے کھمبوں کے اوپر لوہے کی راڈ لگائی لیکن پتنگیں لوٹنے والے بچے یہ راڈ کاٹ دیتے ہیں۔ اب جو حادثہ پیش آیا ہے یہ بھی اسی جگہ پیش آیا ہے۔ جہاں سے راڈ ٹوٹی ہوئی تھی آخر ان پتنگ لوٹنے والوں کو وہاں سے کیوں نہیں ہٹایا جاتا؟ واپڈا ملازم اقبال نے کہا کہ پتنگوں کی وجہ سے اتوار کو سینکڑوں بار لوڈشیڈنگ ہوتی ہے۔ پھر بھی ان کو روکا نہیں جاتا۔ گڑھی شاہو پل سے گزرنے والے تقریبا ہر تیسرے موٹر سائیکل سوار نے بتایا کہ اس کے ساتھ جسم کے کسی حصے پر کٹی پتنگ کی ڈور پھڑنے کا واقعہ ہو چکا ہے۔ پتنگ لوٹنے والے 15 سالہ ظفر نے بتایا کہ لوٹی ہوئی ڈور منٹو پارک میں 500 روپے کلو بکتی ہے۔ اس نے بتایا کہ دس پندرہ لڑکوں کا گروپ اکٹھا ڈوریں لوٹ کر بعد میں بیچ دیتا ہے۔ اس طرح ہم ڈوریں لوٹ کر روزگار کماتے ہیں کیونکہ ہمیں کہیں کوئی روزگار نہیں ملتا۔ ایک دکاندار محمد خان نے کہا ہم مسلمانوں کو قتل کرنے پر امریکہ کو گالی دیتے ہیں لیکن تیز ڈور سے پتنگ اڑا کر جو مسلمان دوسرے مسلمان کا قتل کرتے ہیں اس کا جواب کون دے گا؟ پتنگ کی ڈور سے ہونے والی ہلاکتوں کے بارے میں اپنا موقف واضح کرتے ہوئے آل پاکستان کائٹ فلائنگ سپورٹس ایسوسی ایشن کے چیئرمین استاد عبدالوحید نے بتایا کہ ایک ہفتہ کے دوران ڈور گردن پر پھرنے سے ہونے والی تین اموات کو دیکھ کر انہیں بہت زیادہ صدمہ ہوا ہے۔ استاد عبدالوحید نے کہا کہ وہ بھی بچوں والے ہیں۔ اس لئے انہیں معلوم ہے کہ اولاد کی اس طرح اچانک ہلاکت پر ماں باپ کو کتنا دکھ پہنچتا ہے۔ انہوں نے کہا کہ وہ کیمیکل ڈور بنانے والوں موٹی ڈور بنانے والوں اور مانجھے میں زہریلہ شیشہ ڈالنے والوں کے خلاف انتظامیہ کے ساتھ مل کر مہم چلانے کے لئے تیار ہیں۔